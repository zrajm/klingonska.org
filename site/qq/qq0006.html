<!DOCTYPE html>
<meta charset="utf-8">
<meta name="viewport" content="width=device-width,initial-scale=1">
<TITLE>chovnatlh jav &ndash; Qo&rsquo;noS QonoS &ndash; Klingonska Akademien</TITLE>
<link rel="stylesheet" type="text/css" href="../includes/page.css" />
<link rel="stylesheet" type="text/css" href="../includes/pagestats.css" />
<BODY lang="tlh">

<div id="head">
<!-- begin:status -->
<div id="pagestats">
  <span id="crumbs">
    <a href="http://klingonska.org/">Home</a> &gt;
    <a href="http://klingonska.org/qq/">Qo&rsquo;noS QonoS</a> &gt;
    <a href="http://klingonska.org/qq/qq0006.html">chovnatlh jav</a>
  </span>
  <span id="pubdate">
    Updated <time pubdate datetime="2011-09-13">September 13, 2011</time>
  </span>
</div>
<!-- end:status -->

<H1 align=center><A HREF="./"><img src="pics/qqtitle.gif" alt="Qo&rsquo;noS QonoS" WIDTH=620 HEIGHT=126 BORDER=0></A></H1>
</div>

<TABLE width="100%" border=0>
<TR>
  <TD><H2 align=left>chovnatlh jav</H2>
  <TD><H2 align=right>DIS cha&rsquo;SaD, jar jav</H2>
</TABLE>

<HR NOSHADE size=5>

<TABLE cellspacing=20 border=0 WIDTH=75% ALIGN=CENTER>

<TR><TD>
<H3 align=center>ghItlhvam HIDjolev</H3>
 <UL>
  <LI><A HREF="#art1"><I>&rsquo;upSala</I>Daq yIn tlhIngan Hol</A>, qonta&rsquo; maHvatlh qa&rsquo;naQ je
  <LI><A HREF="#art2">De&rsquo;wI&rsquo; Quj <I>Hov leng: yo&rsquo;&rsquo;a&rsquo;</I> chovlu&rsquo;</A>, qonta&rsquo; pagh
 </UL>

<TR><TD><HR NOSHADE>

<TR><TD>
<H1 align=center><A name="art1"><I>&rsquo;upSala</I>Daq yIn tlhIngan Hol</A></H1>
<P ALIGN=CENTER><I>&rsquo;upSala</I>Daq qonta&rsquo;
<A HREF="mailto:zrajm@iname.com">maHvatlh</A>,
<A HREF="mailto:void@psynet.net">qa&rsquo;naQ</A> je.

<P><I>&rsquo;upSala</I>Daq tlhIngan Hol ghojwI&rsquo; lutu&rsquo;lu&rsquo;.
maH.
ghom mach maH &rsquo;a maHem.
(mach ghom &rsquo;a ghomHom &rsquo;oHbe&rsquo;.)
Hoch wISovbe&rsquo; &rsquo;a maghoj.
Hoch tera&rsquo; Hogh, maghom.
Dargh wItlhutlh.
ta&rsquo; Hol mu&rsquo; DIlaD.
motlh wa&rsquo; <I>Qo&rsquo;noS QonoS</I> &rsquo;ay&rsquo; wIlaD &rsquo;ej ghIq nItebHa&rsquo;
wImugh.

<P>yej&rsquo;an wIchenmoHta&rsquo;.
ghomvamvaD &laquo;<I>Klingonska Akademien</I>&raquo; wIpong.
<I>Suverye</I>ngan Hol yajbogh nuvvaD qIDHom &rsquo;oH pong&rsquo;e&rsquo;.
<I>Suverye</I>Daq <I>Suverye</I>ngan HolvaD vum
&laquo;<I>Svenska Akademien</I>&raquo;.
&laquo;<I>Nobel</I>&raquo; paq qonwI&rsquo; pop lunob,
chaq &rsquo;e&rsquo; DaSov.
chIch pongchaj rur pongmaj.
Degh wIghaj.
wa&rsquo; joqwI&rsquo; wIghaj je.
&rsquo;a Daq, pa&rsquo; ghap le&rsquo; wIghajbe&rsquo;mo&rsquo; juHwIjDaq maghom.
(&rsquo;a De&rsquo;wI&rsquo; qo&rsquo;Daq Daq wIghaj.
[<A HREF="http://go.to/klingon/">http://go.to/klingon/</A>])

<P>jInmolmey DIche&rsquo;.
<I>Suverye</I>ngan Hol jatlhwI&rsquo;vaD
<I>tlhIngan Hol mu&rsquo;ghom</I> wImugh &rsquo;e&rsquo; wItaghpu&rsquo;.
QIt wIvum &rsquo;a DaH qaStaHvIS cha&rsquo; DIS wIvum.
mavumbejlI&rsquo;qu&rsquo;.
DaHjaj bID paqvam wImughta&rsquo;.
tlhIngan Hol ghojmeH ghojwI&rsquo;ma&rsquo;, ghojmeH ghItlhmey
DIqonlI&rsquo;.
qepHommaj DIDubmeH, ghItlhvam DIchenmoH.
mu&rsquo;ghompaqHom wIgherta&rsquo; je.
<I>tlhIngan Hol mu&rsquo;ghom</I> mu&rsquo;,
<I>qIb lengwI&rsquo;vaD tlhIngan Hol</I> mu&rsquo;,
latlh mu&rsquo; je DIboS. Hoch mu&rsquo;vam ngaS paq.
reH paqvam naw&rsquo;laH ghojwI&rsquo;, wIneH.
reH paqvam qenglu&rsquo; &rsquo;e&rsquo; wItulmo&rsquo; wImachmoH &rsquo;ej wItISmoH.

<P>reH ta&rsquo; Hol wIjatlh wIneH.
pab teH wIpab &rsquo;ej tlhIngan Hol qa&rsquo; wIquvmoH &rsquo;e&rsquo; wInID.
loS vangmeH ghobmey DIpab.
yIqarchu&rsquo;! yI&rsquo;utchu&rsquo;! yIvaQchu&rsquo;! yIHoSchu&rsquo;!
quvbej Qu&rsquo;vam.
wa&rsquo; jaj, tlhIngan Hol jatlhwI&rsquo;na&rsquo; DImojta&rsquo;.
jatlhlu&rsquo;meH QaQ jajvam.

<P><I>&rsquo;upSala</I> wIDab Hoch maH.
naDev bIlengchugh (pagh naDev DaDabchugh) maHvaD QIn
yIngeHbej.
reH mebma&rsquo; DIvan.
ghotlhej &rsquo;ej tlhIngan Hol yIjatlh.
pIghojmoHqang.
maghojqang.

<P>mu&rsquo;vam lujatlhlu&rsquo; &rsquo;e&rsquo; wIngeDmoH wIneH.
tlhIngan Hol rurnIS Hoch mu&rsquo;mey.
&rsquo;a tlhIngan Hol &rsquo;oHbe&rsquo; Hoch mu&rsquo;&rsquo;e&rsquo;.
vaj mu&rsquo; puS DIlISta&rsquo;.

<UL>
 <LI><B><I>Suverye:</I></B> tera&rsquo;Daq Sep &rsquo;oH <I>Suverye</I>&rsquo;e&rsquo;.
&laquo;<I>Sweden</I>&raquo; ghItlhlu&rsquo;; DIvI&rsquo; Hol lo&rsquo;lu&rsquo;chugh.
&rsquo;a &laquo;<I>Sverige</I>&raquo; ghItlhlu&rsquo;;
<I>Suverye</I>ngan Hol lo&rsquo;lu&rsquo;chugh.
 <LI><B><I>&rsquo;upSala:</I></B>
<I>Suverye</I> botlhDaq veng &rsquo;oH <I>&rsquo;upSala</I>&rsquo;e&rsquo;.
&laquo;<I>Uppsala</I>&raquo; ghItlhlu&rsquo;;
<I>Suverye</I>ngan Hol lo&rsquo;lu&rsquo;chugh.
nIb DIvI&rsquo; Hol mu&rsquo;.
</UL>

<TR><TD><HR NOSHADE>

<TR><TD>
<H1 ALIGN=CENTER><A NAME="art2">De&rsquo;wI&rsquo; Quj <I>Hov leng: yo&rsquo;&rsquo;a&rsquo;</I> chovlu&rsquo;</A></H1>
<P ALIGN=CENTER>qonta&rsquo; pagh

<P>&rsquo;ejDo&rsquo; ra&rsquo; neHlaw&rsquo; Hoch Hov leng ngotlhwI&rsquo;, vaj &rsquo;eb
Dun much Qujvam: yo&rsquo; naQ ra&rsquo;laH QujwI&rsquo;! Qap&rsquo;a&rsquo; Quj? HIja&rsquo;: Qujvam
tIvlaH <I>Hov leng</I> tIvwI&rsquo;, Dup Quj tIvwI&rsquo; joq.

<P>Dup Quj &rsquo;oH <I>yo&rsquo;&rsquo;a&rsquo;</I>&rsquo;e&rsquo;, &rsquo;ej latlh Dup Qujmey
rurqu&rsquo;ba&rsquo;. <I>Starcraft</I>, rurbogh latlh Qujmey joq DaQujta&rsquo;chugh,
vaj tugh Qujvam Dayajchu&rsquo;. Qujlu&rsquo;taHvIS, loS ngoQmey motlh tu&rsquo;lu&rsquo;: jo
(cha&rsquo;pujqut) boSlu&rsquo;; chen qachmey, Dujmey je; cham chu&rsquo; Qullu&rsquo;; &rsquo;ej
jagh luHIvlu&rsquo; &rsquo;ej lucharghlu&rsquo;. wa&rsquo; qech chu&rsquo; lo&rsquo; Qujvam &rsquo;e&rsquo; nID: beq
yaS je poQ Duj, qach je. &rsquo;ach mI&rsquo; neH bIH beq&rsquo;e&rsquo;, yaS&rsquo;e&rsquo; je; jo Segh
pIm neH rur. loghDaq qaSba&rsquo; Quj, &rsquo;ach beQchu&rsquo; che&rsquo;ron. SallaHbe&rsquo;
Dujmey &rsquo;ej ghIrlaHbe&rsquo;; nechlaH neH. Do&rsquo;Ha&rsquo; wIvvam, &rsquo;ach Quj
napmoHbej. ghunmeH Qu&rsquo; napmoH je.

<P>QujDaq, loS tlhach lutu&rsquo;lu&rsquo;: yuQjIjDIvI&rsquo;, tlhIngan
wo&rsquo;, romuluS wo&rsquo;, <I>borgh</I> je. nargh je <I>jem HaDar</I>,
qarDaSngan, <I>bIrIyIn</I>, verengan je, &rsquo;ach potlhqu&rsquo;be&rsquo;.
tlhetlhtaHvIS lut, Hoch tlhach Da QujwI&rsquo;. loS Qu&rsquo; ghaj Hoch tlhach,
&rsquo;ej rInDI&rsquo; Qu&rsquo;meyvam, loS latlh Qu&rsquo; Qav Qujlu&rsquo;. pov lut. vI&rsquo;angQo&rsquo;,
&rsquo;ach Hov leng quvmoHbej. Hoch tlhachvaD pup lut &rsquo;ay&rsquo;Daj: Hoch Qan neH
DIvI&rsquo;; &rsquo;urmang, batlh je qel tlhInganpu&rsquo;; ngor romuluSngan petaQpu&rsquo;
&rsquo;ej toj &rsquo;ej nep &rsquo;ej nIH; &rsquo;ej charghtaH &rsquo;ej muvmoHchu&rsquo;taH <I>borgh</I>.

<P>
Quj lulIH DIvI&rsquo; Qu&rsquo;mey, &rsquo;ej ngeDqu&rsquo;. ngeDtaH tlhIngan Qu&rsquo;mey, &rsquo;ach romuluS
Qu&rsquo;mey Qujlu&rsquo;taHvIS, loQ QatlhchoH, &rsquo;ej Qatlh je <I>borgh</I> Qu&rsquo;mey,
Qu&rsquo;mey Qav je. &rsquo;ach Qujvam ngeD law&rsquo;, HochHom Dup Qujmey ngeD puS &rsquo;e&rsquo;
vInoH. qay&rsquo;be&rsquo; ghu&rsquo;vam: Qujvam luje&rsquo; <I>Hov leng</I> tIvwI&rsquo; law&rsquo; net
pIH, &rsquo;ej ghaytan latlh Dup Qujmey Qujta&rsquo;be&rsquo; HochHom.


<P>&rsquo;IHbej Quj. beQchu&rsquo; che&rsquo;ron (Do&rsquo;Ha&rsquo;), &rsquo;ach beQbe&rsquo; Dujmey, qachmey, latlh
Dochmey je. Hov leng Duj rurchu&rsquo; Qujvam Duj, &rsquo;ej chu&rsquo;bogh &rsquo;ejDo&rsquo; puS
muchlu&rsquo;. DIvI&rsquo; <I>Akira</I> &rsquo;ejDo&rsquo; vIparHa&rsquo;qu&rsquo;. qar Duj
nuH &rsquo;ej vaQ, &rsquo;ej Duj QIHlu&rsquo;DI&rsquo; DIng qoj meQlaw&rsquo; qoj SIp nguv nIj. Do&rsquo;Ha&rsquo;
Dojqu&rsquo;be&rsquo; HochHom qachmey. &rsquo;ach Dojqu&rsquo; logh SIp &rsquo;engmey: vagh Segh
lutu&rsquo;lu&rsquo;, &rsquo;ej jaS nguv. QIt DIng &rsquo;engmey &rsquo;ej &rsquo;op SeghDaq &rsquo;ul tlheghmey
luleghlu&rsquo;. &rsquo;IH. Qap je latlh Dochmey: luSpetmey, logh &rsquo;ochmey, ghopDap
tlheghmey je. loQ Huj yuQmey: tInqu&rsquo; (net pIH), &rsquo;ej che&rsquo;ron bIngDaq
HuSlaw&rsquo;. che&rsquo;ronDaq Hovmey lutu&rsquo;be&rsquo;lu&rsquo;law&rsquo;, &rsquo;ach Hovmey Hop
luleghlu&rsquo;. Do&rsquo;Ha&rsquo; moHqu&rsquo; wa&rsquo; wanI&rsquo;: jorDI&rsquo; vay&rsquo;, Doghqu&rsquo; DI: wej Dop ghaj
Hoch &rsquo;ay&rsquo; beQ.


<P>
tlhoS rap Hoch tlhach Dujmey, qachmey je. tlharghDuj, HIvDuj, cha&rsquo; qughDuj,
may&rsquo;Duj, nuH le&rsquo; Duj je ghaj Hoch tlhach. loQ pIm beq, botjan HoS je, &rsquo;ach
pImqu&rsquo;be&rsquo;. chuq&rsquo;a&rsquo; cha lughaj wa&rsquo; DIvI&rsquo; qughDuj, wa&rsquo; romuluSngan qughDuj je,
&rsquo;ej So&rsquo;&rsquo;eghlaH &rsquo;op tlhIngan Dujmey, HochHom romuluSngan Dujmey je. tlhachmey
pImmoH je nuHmey le&rsquo;. loS nuH le&rsquo; ghaj Hoch tlhach nuH le&rsquo; Duj, &rsquo;ej wa&rsquo; nuH
le&rsquo; ghaj Hoch latlh Duj. Daj nuHmey le&rsquo;, &rsquo;ej rut HoSghajqu&rsquo;, &rsquo;ach roD lo&rsquo;meH
Qatlh. botjan HoS   nIHlaH romuluSngan may&rsquo;Duj, &rsquo;ej tat tal&rsquo;a&rsquo; ghaj tlhIngan
may&rsquo;Duj.


<P>
cham HoS qellu&rsquo;DI&rsquo;, tlhoS rap DIvI&rsquo;, tlhIngan wo&rsquo;, romuluS wo&rsquo; je net pIH.
qay&rsquo;be&rsquo;. &rsquo;ach HoSghajqu&rsquo; <I>borgh</I> &rsquo;ej pImqu&rsquo; &rsquo;e&rsquo; vIpIH jIH. qaStaHvIS
Hov leng jIHlutmey, narghDI&rsquo; <I>borgh</I> reH tlhoS qaS qugh&rsquo;a&rsquo;. &rsquo;ach
Qujvam Qujlu&rsquo;taHvIS, latlh tlhach neH bIH. Do&rsquo;Ha&rsquo;qu&rsquo;.

<P>
tlhInganpu&rsquo; lutu&rsquo;lu&rsquo;mo&rsquo;, DaH tlhIngan Hol vIqelnIS. tlhIngan pong ghaj Hoch
tlhIngan Duj, qach je. reH &laquo;&rsquo;&raquo; noplu&rsquo;, &rsquo;ej rut pIqaD Degh
wa&rsquo;DIch ghItlhHa&rsquo;lu&rsquo; je: &laquo;Pe&nbsp;egh&raquo; moj
&laquo;pe&rsquo;&rsquo;egh&raquo;. pongmey wIvmeH, roD tlhIngan Hol mu&rsquo;ghomvo&rsquo; cha&rsquo; mu&rsquo;
luwIvlu&rsquo; &rsquo;ej lutay&rsquo;moHlu&rsquo;. Daj &rsquo;op pongmey (pe&rsquo;&rsquo;egh), &rsquo;ej tlhaQ &rsquo;op
(ghIchnuj), &rsquo;ach Dap neH bIH HochHom&rsquo;e&rsquo;. tlhIngan Hol QIch chovnatlh puS
lutu&rsquo;lu&rsquo; je. QaQ &rsquo;op: mevDI&rsquo; Duj, rut &laquo;mev&raquo; jatlh. Dogh latlh:
rut Duj wIvDI&rsquo; QujwI&rsquo;, jatlh Duj &laquo;tlhaqwIj chu&rsquo; qaD
*blupu*&raquo;. nuqjatlh?  &rsquo;ach loQ tlhIngan Hol lulo&rsquo;mo&rsquo; ghunwI&rsquo;pu&rsquo; &rsquo;ej
lo&rsquo;Ha&rsquo;chu&rsquo;be&rsquo; jIbepbe&rsquo; jIH.


<P>
toH! Qujvam vIchup&rsquo;a&rsquo;? HIja&rsquo;. pov lut, &rsquo;ej Qujlu&rsquo;taHvIS &rsquo;IHqu&rsquo;. Dup Quj nIv
&rsquo;oHbe&rsquo;, &rsquo;ej pImbe&rsquo;mo&rsquo; <I>borgh</I> jIQuchHa&rsquo;, &rsquo;ach qay&rsquo;be&rsquo;. Quj vItIv.
</TABLE>

<HR NOSHADE size=5>

<TABLE BORDER=0 WIDTH=100% ALIGN=CENTER VALIGN=CENTER>
<TR ALIGN=CENTER>
 <TD WIDTH=175><A HREF="qq0005.html"><IMG
   WIDTH=175 HEIGHT=56 BORDER=0 SRC="pics/hed.gif"
   ALT="[HeD]"></A>
 <TD><A HREF="http://www.kli.org/QQ/index.html"><IMG
   WIDTH=122 HEIGHT=82 BORDER=0 SRC="pics/qqbutton.gif"
   ALT="[Qo&rsquo;noS QonoS]"><P><I>Qo&rsquo;noS QonoS</I>juH jaH</A>
 <TD><A HREF="http://www.kli.org/"><IMG
   WIDTH=81 HEIGHT=82 BORDER=0 SRC="pics/klibutton.gif"
   ALT="[tlhIngan Hol yejHaD]"><P>tlhIngan Hol yejHaD juH jaH</A>
 <TD WIDTH=175><A HREF="qq0007.html"><IMG
   WIDTH=175 HEIGHT=56 BORDER=0 SRC="pics/duv.gif"
   ALT="[Duv]"></A>
</TABLE>


</BODY>
