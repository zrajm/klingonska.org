<!DOCTYPE html>
<meta charset="utf-8">
<meta name="viewport" content="width=device-width,initial-scale=1">
<TITLE>chovnatlh wej &ndash; Qo&rsquo;noS QonoS &ndash; Klingonska Akademien</TITLE>
<link rel="stylesheet" type="text/css" href="../includes/page.css" />
<link rel="stylesheet" type="text/css" href="../includes/pagestats.css" />
<BODY lang="tlh">

<div id="head">
<!-- begin:status -->
<div id="pagestats">
  <span id="crumbs">
    <a href="http://klingonska.org/">Home</a> &gt;
    <a href="http://klingonska.org/qq/">Qo&rsquo;noS QonoS</a> &gt;
    <a href="http://klingonska.org/qq/qq0003.html">chovnatlh wej</a>
  </span>
  <span id="pubdate">
    Updated <time pubdate datetime="2011-09-13">September 13, 2011</time>
  </span>
</div>
<!-- end:status -->

<H1 ALIGN=CENTER><A HREF="./"><IMG SRC="pics/qqtitle.gif" ALT="Qo&rsquo;noS QonoS" WIDTH=620 HEIGHT=126 BORDER=0></A></H1>
</div>

<TABLE WIDTH="100%" BORDER=0>
<TR>
  <TD><H2 ALIGN=LEFT>chovnatlh wej</H2>
  <TD><H2 ALIGN=RIGHT>DIS cha&rsquo;SaD, jar wej</H2>
</TABLE>

<HR NOSHADE SIZE=5>

<TABLE CELLSPACING=20 BORDER=0 WIDTH=75% ALIGN=CENTER>

<TR><TD>
<H3 ALIGN=CENTER>ghItlhvam HIDjolev</H3>
 <UL>
  <LI><A HREF="#art1">tlhIngan jIHbe&rsquo;</A>, qonta&rsquo; Holtej
  <LI><A HREF="#art2">Dal pagh jagh</A>, qonta&rsquo; charghwI&rsquo;
  <LI><A HREF="#art3">paqvam vIlaDnIS&rsquo;a&rsquo;?</A>, qonta&rsquo; &rsquo;angghal
  <LI><A HREF="#comic">nagh beQ</A>, ghItlhta&rsquo; taD
 </UL>
<TR><TD><HR NOSHADE>
<TR><TD>

<H1 ALIGN=CENTER><A name="art1">tlhIngan jIHbe&rsquo;</A></H1>
<P ALIGN=CENTER>qonta&rsquo; Holtej

<P>chaq mIS tlhIngan Hol jatlhwI&rsquo; ghom, &rsquo;ej mISvam vIHuvmoH.  tlhIngan
jIHbe&rsquo;.  tlhIngan Hol ghojbogh Hol tej&rsquo;e&rsquo; jIH.  tlhIngan Hol yejHaDvaD
jItoy&rsquo;qu&rsquo;.  tlhIngan Hol vInum, &rsquo;ej tlhIngan Hol jatlhwI&rsquo; vItungHa&rsquo;.  &rsquo;ach
Hoch tera&rsquo;nganpu&rsquo; vIrur: Hab QuchwIj (&rsquo;ach butlh vIHutlhbe&rsquo;).

<P>boghDI&rsquo; puqloDwI&rsquo;, ghaHvaD tlhIngan Hol DIvI&rsquo; Hol je vIjatlh.  <I>qIb
lengwI&rsquo;vaD tlhIngan Hol</I> qonpa&rsquo; <I>Okrand</I> qaSmo&rsquo;
wanI&rsquo;vam, mu&rsquo; law&rsquo; DIHutlh (raS, Qorwagh, etc.).  Qatlh Qu&rsquo;vam, &rsquo;ach roD
tlhIngan Hol vIjatlhtaHvIS muyajchu&rsquo; puqloDwI&rsquo;, &rsquo;aleqSander (&rsquo;aleqSander
wo&rsquo;rIv puqloDmo&rsquo; vIpongbe&rsquo;).  nuSuchDI&rsquo; charghwI&rsquo;, &rsquo;aleq merqu&rsquo; tlhIngan
Hol jatlhlaHbogh latlh nuv.  nuSuchpa&rsquo; charghwI&rsquo;, tlhIngan Hol jatlhlaH jIH
neH &rsquo;e&rsquo; Qoy &rsquo;aleq.

<P>pIj ngoQwIj yajHa&rsquo;lu&rsquo;mo&rsquo; &rsquo;aleq vIqel.  mupum wa&rsquo; ghot.  puqloDwI&rsquo;vaD
tlhIngan Hol vIghojmoHmo&rsquo; tlhIngan SuvwI&rsquo; vImojmoH &rsquo;e&rsquo; Qub ghotvam.
(nughvamvaD potlhqu&rsquo; HoS, yay je.  batlh potlh law&rsquo;, Hoch potlh puS.
ngoDvam yajbe&rsquo;ba&rsquo; ghotvam.)  tlhIngan SuvwI&rsquo; mojbe&rsquo;ba&rsquo; &rsquo;aleq.  nentay SIQ
not &rsquo;e&rsquo; vItungHa&rsquo;; HoS &rsquo;angmeH &rsquo;oy&rsquo; SIQ not &rsquo;e&rsquo; vItungHa&rsquo;; betleH Qach not
&rsquo;e&rsquo; vItungHa&rsquo;.  <I>France</I>ngan Hol vIghojmmoHchugh,
lengwI&rsquo; vuvbe&rsquo; &rsquo;e&rsquo; vItungHa&rsquo;nIS&rsquo;a&rsquo;?  qarbe&rsquo; ngoDvam, &rsquo;ach roD <I>France</I>ngan qellu&rsquo;DI&rsquo;, lengwI&rsquo; vuvbe&rsquo; &rsquo;e&rsquo; Qub nuv law&rsquo;.  &rsquo;ach
ram, wejben boghDI&rsquo;, puqloDwI&rsquo;vaD tlhIngan Hol vIjatlh &rsquo;e&rsquo; vImevmo&rsquo;.
Holvam tIvbe&rsquo;ba&rsquo;; maghoH vIneHbe&rsquo;.  tlhIngan Hol ghojchugh &rsquo;aleq, Hol tej
jIHmo&rsquo; Dajbej ghu&rsquo;vam.  chaq ngoDmey law&rsquo; vItu&rsquo;laH.  &rsquo;ach jIHvaD puqloDwI&rsquo;
potlh law&rsquo;, ngoDHeymey potlh puS.

<P>tlhIngan Da tlhIngan Hol HaDbogh tera&rsquo;ngan law&rsquo;&rsquo;e&rsquo;.  qatlh &rsquo;e&rsquo; luta&rsquo;?
chaq QujmeH, qoj jech&rsquo;eghmeH.  rut tlhIngan jechwIj vItuQ, &rsquo;ach tlhIngan
vIDabe&rsquo;.

<P>tera&rsquo;ngan Hol tej jIHmo&rsquo;, tlhIngan Hol, tIgh je vIyajchoHlaw&rsquo;.  Human
Holmey Qatlh law&rsquo; tlhIngan Hol Qatlh puS.  &rsquo;ach butlh ghaj tlhIngan Hol.
Hol choHmo&rsquo; DawI&rsquo;pu&rsquo; QIv, &rsquo;ej ghItlh qonHa&rsquo;mo&rsquo; tlhIngan Hol yajbe&rsquo;bogh
<I>Hov leng</I> qonwI&rsquo;&rsquo;e&rsquo;, le&rsquo;bej tlhIngan Hol.  luj Hol law&rsquo;
chenmoHlu&rsquo;bogh, &rsquo;ach tlhIngan nugh wIyajmo&rsquo; QaplaH tlhIngan Hol.  tlhIngan
ghItlh DIqontaHvIS, qech muchmeH mIw wIwuqmeH tlhIngan nugh wIlo&rsquo;laH.
tlhIngan ghItlh wIlaDtaHvIS, tlhIngan qun, woQ, tIgh, nugh je DIyajmo&rsquo;,
&rsquo;eyqu&rsquo;.

<P>Daj je tlhIngan nugh.  wo&rsquo;vaD lo&rsquo;laHba&rsquo; SuvwI&rsquo;pu&rsquo;, &rsquo;ach wo&rsquo; toy&rsquo;meH SuvwI&rsquo;
neH tu&rsquo;lu&rsquo;be&rsquo;.  vutwI&rsquo;, Sut Say&rsquo;moHwI&rsquo;, veQ woHwI&rsquo; je poQ nugh.  tlhoS not
ghu&rsquo;vam qelmo&rsquo; <I>Hov leng</I>, lut DIqontaHvIS ghu&rsquo;vam wIpojlaH.
Suypu&rsquo;, laSvarghDaq vumwI&rsquo;pu&rsquo;, wIjwI&rsquo;pu&rsquo;, ghunwI&rsquo;pu&rsquo;, tejpu&rsquo;, Qelpu&rsquo;, latlh
je poQ Hoch nugh &rsquo;Itlh.  chay&rsquo; batlh luchav?  batlh chavlu&rsquo;meH, wo&rsquo;
toy&rsquo;nISlu&rsquo;, qar&rsquo;a&rsquo;?  Suvbe&rsquo;lu&rsquo;taHvIS Heghlu&rsquo;chugh, batlh chavlu&rsquo;&rsquo;a&rsquo;?  chaq
batlh chavlaH vutwI&rsquo; je; chaq wo&rsquo; toy&rsquo;meH SuvlaH vutwI&rsquo;.  jISovbe&rsquo; jIH,
&rsquo;ach qechvam qeltaHvIS nuv law&rsquo; lutmey Daj chenmoHluHbogh.

<P>ghIq ngotlhwI&rsquo; yIqel.  (maw&rsquo;be&rsquo;; <I>Hov leng</I> tIvqu&rsquo; neH).  roD
DujHeyDaq yo&rsquo;HeyDaq ghap ghom.  patlh ghaj yaSDaj, &rsquo;ej batlh Qapchugh
lunumlu&rsquo;.  tlhIngan nugh, tIgh je neH qel jeSwI&rsquo;pu&rsquo;vam.  tlhIngan Hol
qelchugh, Holna&rsquo; &rsquo;oHbe&rsquo;.  bachbe&rsquo;bogh nISwI&rsquo; HIchHey rur.  nISwI&rsquo; lo&rsquo;DI&rsquo;
bach &rsquo;e&rsquo; lupIHbe&rsquo;; Hol lo&rsquo;DI&rsquo; Qum &rsquo;e&rsquo; lupIHbe&rsquo; je.  Quj tIvbej ghommeyvam,
&rsquo;ach tlhIngan Hol Dun tIvbe&rsquo;bej.  Hol lughojmo&rsquo; pop yajchu&rsquo; jatlhwI&rsquo; nIv
neH, tlhIH, laDwI&rsquo;pu&rsquo;.  Quj ghom jeSwI&rsquo; law&rsquo; vISov; Dunbej.  &rsquo;ach motlh
jeSbe&rsquo; tlhIngan Hol jatlhwI&rsquo; nIv.  roD tlhIngan Da jeSwI&rsquo;pu&rsquo;vam, &rsquo;ej
tlhIngan jIHbe&rsquo;.
<TR><TD><HR NOSHADE>
<TR><TD>

<H1 ALIGN=CENTER><A NAME="art2">Dal pagh jagh</A></H1>

<P ALIGN=CENTER>qonta&rsquo; charghwI&rsquo;

<P>Dal pagh jagh net Sov &rsquo;ach qechmey Sar Del vIttlheghvam pIj net tlhojbe&rsquo;.
rut nuv &rsquo;oHbe&rsquo; jaghlIj.

<P>yapbe&rsquo;mo&rsquo; poH, rut jaghwIj moj. pIj Dajmo&rsquo; ngoQmey law&rsquo; vIta&rsquo; vIneH.
tlhIngan Hol vItIv. laHwIj vIDubnIStaH. mu&rsquo;mey chu&rsquo; tetlh vIleHnIS. DaH QIn
DalaDbogh vIqonnIS. qep&rsquo;a&rsquo; SochDIchvaD jIjeS. jInabnIS.

<P>QoQ vItIv. QoQ vIQoy neH vIneHbe&rsquo;. jIHvaD jImuchnIS. QoQ vImumnIS. laHwIj
vIDubnIStaH.

<P>naghmey vItoS vIneH. laHwIj vIDubnIS &rsquo;ej porghwIj vIHoSnISmoHtaH. Dung He
SamnIS yabwIj. tlha&rsquo;nIS porghwIj.

<P>jImI&rsquo; vIneH. narghDI&rsquo; &rsquo;eb, mI&rsquo;wI&rsquo;pu&rsquo; vIthejnIS. jImI&rsquo;DI jInonghchu&rsquo; &rsquo;ej
ramchoHchu&rsquo; Hoch qay&rsquo;wI&rsquo;mey.

<P>juHDaq DochmeywIj vISamnISlaH. rut pa&rsquo;wIj vIghIHHa&rsquo;nISmoH.

<P>juHghomvaD jIjeS. batlh ngoQchaj vIQaHnIS. qul SuvlaHmeH bIQ Hal
wIchennISmoH. jISapmo&rsquo; mIw vIQulnIS. ngeng wIghaj &rsquo;ach puHDuj tInvaD
naw&rsquo;meH mIw wIghajbe&rsquo;. wutlh bIQtlhegh&rsquo;a&rsquo; wIjomnISlaw&rsquo;. Huch&rsquo;e&rsquo; poQbogh
janvam vIQulnISbej.

<P>nIteb jIDab. SutwIj vISay&rsquo;nISmoH. ngopwIj vISay&rsquo;nISmoH. ravwIj
vISay&rsquo;nISmoH. DujwIj vISay&rsquo;nISmoH. reH Hoch vISay&rsquo;nISmoH. Qu&rsquo;vam vItIvbe&rsquo;
&rsquo;ach juppu&rsquo; vIghajtaHmeH Qu&rsquo;meyvam vItoy&rsquo;nIS. jIghIHtaHchugh vInaDHa&rsquo;lu&rsquo;.
vaj wa&rsquo; DoS neH vIbuSnISchugh chay&rsquo; DoSvam vIwIvlaH? chay&rsquo; jIwuq?

<P>wIv wa&rsquo;DIch: De&rsquo;wI&rsquo; Quj vIQujQo&rsquo;! lI&rsquo;be&rsquo;. QIp. poHwIj natlh &rsquo;ej ngoQqoq neH
munob. laHvam vIDubchugh SaH &rsquo;Iv? DotlhwIj vIDub&rsquo;a&rsquo;? ghobe&rsquo;.
jIHoS&rsquo;eghmoH&rsquo;a&rsquo;? ghobe&rsquo;. jIval&rsquo;eghmoH&rsquo;a&rsquo;? ghobe&rsquo;. yebwIj &rsquo;oy&rsquo; neH Qujvam.
mongwIj &rsquo;oy&rsquo; je. mInDu&rsquo;wIj pujmoH. mIghbej De&rsquo;wI&rsquo; Quj. yIQaw&rsquo;!
<I>Qorwaghmey HutmaH chorgh</I> tlhejbogh jorwI&rsquo; SamwI&rsquo; Quj po&rsquo;wI&rsquo;
patlh vIrInmoHmeH wa&rsquo;vatlh SochmaH Hut lup vIlo&rsquo;. Doj &rsquo;e&rsquo; vISIv vaj
De&rsquo;wI&rsquo;wIj ngo&rsquo; (<I>Qorwaghmey HutmaH vagh</I> ghaj) vIchu&rsquo;. pa&rsquo;
jorwI&rsquo; SamwI&rsquo;vaD cha&rsquo;vatlh SochmaH lup vIpoQ.  ngoQqoqvam vIDubbej. SaH
&rsquo;Iv?

<P>jaghwIj &rsquo;oH poH&rsquo;e&rsquo;. batlh vISuvqang. poHwIj vIghurmeH &rsquo;uQ vISopQo&rsquo;. &rsquo;uQ
vIpoQbe&rsquo;meH megh&rsquo;a&rsquo; vISop. yap. &rsquo;uQ vIvutbe&rsquo;mo&rsquo; &rsquo;ej vISopbe&rsquo;mo&rsquo; &rsquo;ej ngopmey
vISay&rsquo;nISbe&rsquo;mo&rsquo; latlh ngoQ vItoy&rsquo;meH cha&rsquo; rep vItoD. jIval qar&rsquo;a&rsquo;?
<TR><TD><HR NOSHADE>
<TR><TD>

<H1 ALIGN=CENTER><A NAME="art3">paqvam vIlaDnIS&rsquo;a&rsquo;?</A></H1>
<P ALIGN=CENTER>qonta&rsquo; &rsquo;angghal

<P>wa&rsquo;Hu&rsquo; latlh <I>Hov leng</I> paq vIlaDta. <I>Star Trek:
Vulcan&rsquo;s Heart</I> &rsquo;oH pongDaj&rsquo;e&rsquo;. pongvam vImughchugh chaq
vIpongHa&rsquo;. &rsquo;Iv tIq luHech? yuQ tIq?  nov tIq? jISovbe&rsquo; &rsquo;ach potlhbe&rsquo;. <I>Josepha Sherman, Susan Shwartz</I> je chaH qonwI&rsquo;pu&rsquo;&rsquo;e&rsquo; &rsquo;ej
wa&rsquo;wen SoHvaD paqchaj wa&rsquo;DIch vIDel. paqvetlh vItIv, &rsquo;ach Dunbe&rsquo;. Dunqu&rsquo;
paqchaj cha&rsquo;DIch. DuSeymoH paqvam. Hoch ghajchu&rsquo;. che&rsquo;wI&rsquo;&rsquo;a&rsquo; qal Sub yoH je
Datu&rsquo;. &rsquo;urwI&rsquo; maghwI&rsquo; je Datu&rsquo;. ghoqwI&rsquo; QaQ ghoqwI&rsquo; qab Datu&rsquo;. vulqangan
noy bangDaj je Datu&rsquo;. matlhtaHghach matlhchoHghach Datu&rsquo;.

<P>paqvamDaq law&rsquo; may&rsquo;. wutlhDaq Hay&rsquo;. loghDaq Hargh. Daw&rsquo;. HIHar, bItIvbej.
batlh qel lutvam. batlh luyajlaH&rsquo;a&rsquo; romuluSnganpu&rsquo;? lughaj&rsquo;a&rsquo;? Dochvam
vIHarbe&rsquo;pu&rsquo; &rsquo;ach paqvamDaq quv ghajchu&rsquo; romuluSngan. mumerqu&rsquo;. &rsquo;ej
qaja&rsquo;pu&rsquo;&rsquo;a&rsquo;? Hegh SuvwI&rsquo; law&rsquo; rewbe&rsquo; law&rsquo; je. paqDaq &rsquo;e&rsquo; vIparHa&rsquo;.

<P>paqchajDaq wa&rsquo;DIch tlhInganpu&rsquo; tu&rsquo;lu&rsquo;be&rsquo;. paqvamDaq wa&rsquo; tlhIngan tu&rsquo;lu&rsquo;.
SuvwI&rsquo;na&rsquo; qan ghaH. vavnI&rsquo;vam yoH law&rsquo; Hoch lath yoH puS. tlhIngan
ghaH.

<P>motlh romuluSngan vIpar &rsquo;ach tlhInganpu&rsquo; rur romuluSnganvetlh.
choHarbe&rsquo;chugh vaj paq yIlaD. jIlugh. &rsquo;e&rsquo; Datlhoj.
<TR><TD><HR NOSHADE>
</TABLE>


<TABLE BORDER=0 WIDTH=75% ALIGN=CENTER>
<TR><TD>
<H1 ALIGN=CENTER><A NAME=comic>nagh beQ</A></H1>

<P ALIGN=CENTER>ghItlhta&rsquo; taD
<P><A HREF="pics/0003comic.gif"><IMG SRC="pics/0003comic.gif"
 HEIGHT=208 WIDTH=620 BORDER=0
 ALT="[nagh beQ DaSuqmeH, naDev yIvang]"></A>
</TABLE>


<HR NOSHADE SIZE=5>

<TABLE BORDER=0 WIDTH=100% ALIGN=CENTER VALIGN=CENTER>
<TR ALIGN=CENTER>
 <TD WIDTH=175><A HREF="qq0002.html"><IMG
   WIDTH=175 HEIGHT=56 BORDER=0 SRC="pics/hed.gif"
   ALT="[HeD]"></A>
 <TD><A HREF="http://www.kli.org/QQ/index.html"><IMG
   WIDTH=122 HEIGHT=82 BORDER=0 SRC="pics/qqbutton.gif"
   ALT="[Qo&rsquo;noS QonoS]"><P><I>Qo&rsquo;noS QonoS</I>juH jaH</A>
 <TD><A HREF="http://www.kli.org/"><IMG
   WIDTH=81 HEIGHT=82 BORDER=0 SRC="pics/klibutton.gif"
   ALT="[tlhIngan Hol yejHaD]"><P>tlhIngan Hol yejHaD juH jaH</A>
 <TD WIDTH=175><A HREF="qq0004.html"><IMG
   WIDTH=175 HEIGHT=56 BORDER=0 SRC="pics/duv.gif"
   ALT="[Duv]"></A>
</TABLE>


</BODY>
